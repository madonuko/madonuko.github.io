---
layout: post
title: 風水老人
date: 2025-03-04 14:00:00 +0800
author:
- madonuko
categories:
- yue
tags:
- irl
---

呢日走去 M 記坐低食嘢。坐咗喺張二人枱度諗住自己食。

跟住有個阿婆走過嚟問「請問有冇人呀？」

跟住我揮手。

跟住阿婆就請個阿伯坐低。個阿伯囉住條相當之長嘅柺杖，將身體好大力送落張矮凳，坦白講話完完全全冇嚇親就的確係大話。

跟住？咪照舊食嘢囉。

---

阿伯無啦啦話：

「我係風水師呀」  
『？』  
「我呢成日周圍睇風水啦，又去過屯門，〔……〕」  
『哦～』（我都唔係幾明佢講咩）  
「跟住我又會喺屋企畫畫」  
『哦～』（……？）

睇嚟佢等嘢食等都悶啩……我陷入思考。

---

過咗一陣佢又挺直條腰話：

「〔……〕有陣時四周圍去，〔……〕，屋企人又會探我……」  
『噉你都幾幸福喎，又有屋企人陪，又可以好悠閒做自己嘢』  
「係呀，〔……〕，我都八呀幾歳喇，我個仔喺國際學校教書，周不時都會探我，〔……〕」

佢於是又繼續興奮講自己嘅嘢，

「我細個嗰陣呢走難〔←係咪走難我都唔係幾記得〕嚟香港，〔……〕，香港真係好呀，有得好好噉生活，〔……〕。
我個老婆係緬甸人嚟㗎，你知唔知緬甸好鬼窮㗎！」

『都係呀呵，政治唔好吖嘛』  
「係呀！」  
『政治唔好，啲有錢人咪走嗮囉，咪得返窮人囉－」

「政治真係會好影響民生㗎」佢一路講一路笑，好似好自由噉將自己想講嘅講嗮出嚟，心都舒服嗮噉。

---

呢個唔係古仔，係真人真事，而且出奇地喺呢位又高又瘦嘅阿伯度睇到啲嘢……

理想嘅自己。

同埋為咗可以隨心寫我想寫嘅嘢，我今日就整咗呢個blog。
